# Εικονικά πειράματα φυσικής για το Λύκειο

Η ιδέα για την εκπόνηση του παρόντος οδηγού εικονικών πειραμάτων ξεκίνησε από την ανάγκη της, όσο το δυνατόν, κάλυψης με εξ αποστάσεως διδασκαλία των απαιτήσεων των εργαστηριακών μαθημάτων στην ΣΕΜΦΕ του ΕΜΠ, κατά την περίοδο της καραντίνας λόγω του COVID-19. Εκπονήσαμε ένα βιβλίο με πειράματα και δραστηριότητες που απευθυνόταν σε σπουδαστές (εκδόσεις Κάλλιπος). Στην ίδια λογική σκεφτήκαμε να δημιουργήσουμε και ένα οδηγό πειραμάτων για το λύκειο. Ασφαλώς η εργαστηριακή εργασία με πραγματικές συσκευές και υλικά δεν μπορεί να αναπληρωθεί πλήρως από τα εικονικά πειράματα. Συνεπώς, δεν προτείνουμε την χρήση αποκλειστικά εικονικών πειραμάτων, εκτός και αν υπάρχουν ειδικές συνθήκες , όπως στην καραντίνα, που τα παιδιά δεν μπορούν να εργαστούν στις εγκαταστάσεις του σχολείου ή δεν υπάρχει ο απαραίτητος εξοπλισμός. Είναι δυνατόν όμως τα πειράματα του παρόντος οδηγού να αξιοποιηθούν παράλληλα με το πραγματικό εργαστήριο για διάφορους σκοπούς. Μπορούν για παράδειγμα να δοθούν ως εργασία στο σπίτι για περαιτέρω εξοικείωση των παιδιών με την συλλογή και ανάλυση δεδομένων ή να χρησιμοποιηθούν από τον εκπαιδευτικό στο σχολείο σε εισαγωγικά μαθήματα σχετικά με την επεξεργασία και την παρουσίαση των μετρήσεων. Ακόμα και κάποια από αυτά τα πειράματα θα ήταν ωφέλιμο να δοθούν στους μαθητές πριν την πραγματοποίηση του αντίστοιχου πραγματικού πειράματος για την προετοιμασία τους ή ακόμα και για την κατανόηση του ρόλου των μοντέλων. 
Για τη δημιουργία των εικονικών πειραμάτων χρησιμοποιήθηκαν διάφορα λογισμικά όπως το Interactive Physics (IP) ή τα πειράματα Phet. Τα πειράματα μετατράπηκαν σε βίντεο και ο εκπαιδευόμενος με παρατήρηση και χειρισμό καρέ - καρέ του βίντεο μπορεί να πάρει μετρήσεις. Έγινε η επιλογή να καταγραφούν οι προσομοιώσεις ως βίντεο για τους ακόλουθους λόγους: 
- Όλοι οι μαθητές/τριες ενδέχεται να μην μπορούν να εγκαταστήσουν τα λογισμικά στις συσκευές τους, 
- Στα βίντεο, εμφανίζονται μόνο τα απαραίτητα και επιλεγμένα από εμάς όργανα μέτρησης αντί για όλα τα εργαλεία που διαθέτει το εκάστοτε λογισμικό, έτσι ώστε οι εκπαιδευόμενοι να εκτελούν τις μετρήσεις τους με αντίστοιχα σφάλματα. Για παράδειγμα, σε ένα από τα βίντεο, ένα σώμα κινείται παράλληλα με έναν χάρακα και εμφανίζεται ένα χρονόμετρο. Δεν παρουσιάζονται άλλα διαθέσιμα από το λογισμικό όργανα μέτρησης όπως για τη θέση, την ταχύτητα, την επιτάχυνση κ.α. Επομένως, σταματώντας το βίντεο σε ένα καρέ, οι εκπαιδευόμενοι θα πρέπει να είναι σε θέση να μετρήσουν τη θέση από τον χάρακα και να γράψουν τη μέτρηση με τα σωστά σημαντικά ψηφία, 
- Είναι δυνατόν να προγραμματιστούν κάποια συστηματικά σφάλματα στο πείραμα που πρέπει να ανακαλύψουν οι μαθητές/τριες, και 
- Προβλήματα που ενδέχεται να προκύψουν από πιθανές αλλαγές ή καταργήσεις στο λογισμικό αποφεύγονται, όπως για παράδειγμα έγινε πρόσφατα με το Flash.  
Ελπίζουμε εκπαιδευτές και εκπαιδευόμενοι στη Φυσική να βρουν χρήσιμο αυτό τον οδηγό και κάθε πρόταση για τη βελτίωσή του ή για διορθώσεις επιμέρους σημείων είναι όχι μόνο ευπρόσδεκτη αλλά και επιθυμητή. Για το σκοπό αυτό μπορούν οι χρήστες του οδηγού να επικοινωνούν με τους συγγραφείς μέσω email.

# Περιεχόμενα

-Η μέτρηση στη φυσική και η αβεβαιότητά της
-Γραφικές παραστάσεις

-Α΄ λυκείου

-Α1) Πειραματική μελέτη της ευθύγραμμης ομαλής κίνησης
-Α2) Μέτρηση της επιτάχυνσης της βαρύτητας με την μελέτη της πτώσης σώματος
-Α3) Μελέτη των νόμων της κίνησης
-Α4) Πειραματική επιβεβαίωση της διατήρησης της μηχανικής ενέργειας κατά την ελεύθερη πτώση σώματος

-Β΄ λυκείου

-Β1) Πειραματικός προσδιορισμός της χωρητικότητας επίπεδου πυκνωτή, της διηλεκτρικής σταθεράς του κενού και της σχετικής διηλεκτρικής σταθεράς υλικού
-Β2) Πειραματικός προσδιορισμός της αντίστασης ωμικού αντιστάτη 
-Β3) Πειραματικός προσδιορισμός της ηλεκτρεγερτικής δύναμης και της εσωτερικής αντίστασης ηλεκτρικής πηγής 
-Β4) Πειραματικός προσδιορισμός της τιμής της παγκόσμιας σταθεράς των αερίων

-Γ΄ λυκείου 

-Γ1) Υπολογισμός της επιτάχυνσης της βαρύτητας g με τον απλό αρμονικό ταλαντωτή 
-Γ2) Πειραματικός προσδιορισμός του μήκους κύματος μονοχρωματικού φωτός με πειράματα συμβολής 
-Γ3) Μέτρηση του ειδικού φορτίου e/m του ηλεκτρονίου
-Γ4) Πειραματική μελέτη του φωτοηλεκτρικού φαινομένου

Περισσότερα στη διεύθυνση https://bit.ly/eikonpeirphys 

                                                                                                      Οι συγγραφείς
                                                                         Αθανάσιος Βελέντζας (avelentz@gmail.com)
                                                                         Ιωάννης Θεοδώνης (ioannis.theodonis@gmail.com)
 
